I. Nyomtatott huzalozások technológiája

I. Nyomtatott huzalozások technológiája
A mérés célja: a nyomtatott huzalozások mechanikai, fotolitográfiai, valamint a szelektív
rétegfelviteli és ábrakialakítási technológiáinak megismerése.
A mérési feladat: olyan kétoldalas, furatfémezett, fényes ónbevonattal ellátott nyomtatott
huzalozású hordozó készítése, melynek előállításában a hallgatók is részt vesznek, és amelyet az
Elektronikai Technológia gyakorlat más mérésein is fel fognak használni. A gyakorlatvezető
irányításával a hallgatók elvégzik a nyomtatott huzalozású lemezek gyártásának főbb technológiai
lépéseit.
A mérés elvégzésével megszerezhető képességek: az alkalmazott berendezések működését és
működési elvét, az alapvető technológiákat, a technológiák gyakorlati alkalmazását valamint a
környezetvédelmi ismereteket tanulmányozzák a hallgatók.
A mérés során felmerülő fogalmak rövid meghatározása:
Nyomtatott huzalozású hordozó (lemez): Az elektronikus készülékek, berendezések döntő
többségénél a diszkrét aktív és passzív alkatrészeket nyomtatott huzalozású hordozókra szerelik. E
hordozók feladata az alkatrészek mechanikai rögzítése és az alkatrészek kivezetői közötti villamos
kapcsolat megteremtése szigetelő lemezen megvalósított vezető rajzolat révén.
Furatfémezés: a fúrás elvégzése, és megfelelő felületkezelés után a villamos szempontból szigetelő
furatfalra árammentes, illetve elektrokémiai rétegépítési technológiákkal rezet, majd ónréteget
visznek fel. A furatfémezés alkalmas vezető síkok közötti átvezetések (viák) kialakítására és a
forrasztási felület megnövelése révén mechanikailag erősebb kötést kapunk. Már a huzalozástervezés során figyelembe kell venni a furatfémezés vastagságát a furatátmérő meghatározásakor.
Fontos a furatfémezés minősége, elsősorban a megfelelő áramterhelhetőség, a jó tapadás és a
forraszthatóság.
Rajzolatfinomság: A nyomtatott huzalozások fontos jellemzője a rajzolatfinomság, azaz a
rajzolaton előforduló minimális vezeték- és szigetelő köz-szélesség. Ennek minimális értéke
általában 0,1…0,3 mm, de ha az áramterhelhetőség, illetve az üzemi feszültség indokolja, akár
néhány mm is lehet.
Fotolitográfia (fotoreziszt technológia): A fotolitográfia során a hordozó felületére fényérzékeny
anyagot, ún. fotorezisztet visznek fel. A fotoreziszt anyaga laminálással felvitt fólia (szilárd
rezisztek), szitanyomtatással felvitt kétkomponensű lakk, vagy ún. függönyöntéssel felvitt
folyékony reziszt. A függönyöntésnél megfelelő résen át szivattyú segítségével függőleges
folyékony reziszt filmet hoznak létre, melyre merőlegesen halad a hordozó. A fotoreziszt film
egyenletesen ráterül a hordozó felső oldalára. A folyékony reziszteket megvilágítás előtt beszárítják.
Megvilágításkor az UV fény hatására kémiai kötések alakulnak ki, vagy bomlanak fel, miáltal
megváltozik az előhívószerrel szembeni oldhatóság. A fotorezisztet ún. gyártófilmen keresztül
világítjuk meg, mely a megvalósítandó rajzolatot tartalmazza. Az ún. negatív működésű
reziszteknél a megvilágított részeken oldhatatlanná válik a fotoreziszt bevonat. Ritkán pozitív
működésű reziszteket is alkalmaznak, amikor a megvilágított részek oldhatók az előhíváskor. Az
előhívás után a felületen maradó szelektív fotoreziszt bevonat a maszk. Negatív maszkról akkor
beszélünk, amikor a megvalósítani kívánt ábra negatívja a maszkkal fedett rész. Pozitív maszknál a
maszk a rajzolatnak megfelelő részeket fedi. Előbbit szelektív rétegfelviteli (pl. galvanizálás),
utóbbit réteg eltávolító technológiákhoz (maratás) használják. A gyakorlaton negatív maszkot
készítünk.
Nedveskémiai bevonat-készítési technológiák: A nyomtatott huzalozások technológiájában a
galvanizálást, az árammentes bevonat-felvitelt és az ún. immerziós bevonatkészítést soroljuk ide.
Mindhárom eljárás folyékony közegben (elektrolitokban) kémiai reakciók révén megy végbe, ezért
nevezzük e technológiákat nedveskémiai eljárásoknak. Közös tulajdonságuk, hogy e folyamatok
mindegyike redukció: pozitív töltésű fém-ionok elektronfelvétellel fémmé redukálódnak.
Galvanizálás során a redukció elektromos áram hatására megy végbe, árammentes rétegfelvitel
esetén redukálószert használnak, az immerziós bevonat készítésekor pedig az elektródpotenciálok
különbsége a folyamat hajtóereje.
Alkalmazott technológiák:
 mechanikai technológiák: lemezollóval végzett darabolás, fúrás, csiszolás, kontúrmarás;
 fotolitográfia: fotoreziszt felvitele, gyártófilm illesztése, megvilágítás, előhívás;
 nedveskémiai technológiák: tisztítás, rétegfelvitel, rétegeltávolítás (maratás).
A nyomtatott huzalozású hordozók gyakrabban használt alapanyagai: A különböző hordozók
felhasználási területeit a vázanyag és a kötőanyag fizikai és kémiai tulajdonságai határozzák meg.
Néhány elterjedten alkalmazott hordozó fontosabb tulajdonságai az 1. táblázatban láthatók.
1. táblázat. Alapanyagok néhány tulajdonsága
Tulajdonság

fenol-papír

Mértékegység

epoxiüvegszövet

epoxi-papír

Előírt érték a NEMA LI-1 szabvány szerint
Szabványos jelölés

FR2

FR3

FR4

Árarányok (FR4 = 100 %)

55 %

65 %

100 %

80

110

300

+++

+++

+

mg

40

40

20

Ω

109

3x109

1010

Veszteségi tényező 1 MHz-en

0,050

0,045

0,035

Dielektromos állandó 1 MHz-en

5,5

5,2

5,4

10

20

20

1

1,2

1,4

Hajlítószilárdság, min.

N/mm2

Mechanikai megmunkálhatóság
Vízfelvétel, min.
Felületi ellenállás min.

Forraszfürdőállóság 260 Co-on

s

Rézfólia lefejtési szilárdsága, min. N/mm

A megvalósítandó áramkörökhöz az optimális hordozó-anyagot az egyes tulajdonságok – pl.
villamos és/vagy mechanikai tulajdonságok, környezetállóság, ár – mérlegelésével kell
megválasztani. Olyan célra, ahol az ár a lényeges szempont, legtöbbször az olcsó papírváz
erősítésű fenolgyanta lemezeket használják. Ezek hőállósága megfelelő, jól megmunkálhatók, de
nagy a nedvszívó képességük és kicsi a mechanikai szilárdságuk. Gyártják önkioltó változatban is,
ami azt jelenti, hogy a hordozó meggyulladása esetén égést elfojtó gázok keletkeznek Az ilyen
tulajdonsággal rendelkező hordozók szabványos jelölése tartalmazza az FR (Flame Retardant)
jelzést. A papírváz erősítésű epoxigyanta lemezek kis dielektromos veszteségi tényezővel és
kedvező szigetelési tulajdonságokkal rendelkeznek. Jól sajtolhatók, hajlító szilárdságuk jobb, mint a
fenolgyanta lemezeké. A megmunkálási körülményektől függően fémezett falú furatok készítésére
is alkalmasak. Az üvegszövet erősítésű epoxigyanta lemezek kiváló villamos, mechanikai és
hőállósági tulajdonságokkal rendelkeznek. Vízfelvételük csekély. Furatfémezési technológiákhoz
kiválóan alkalmasak. A két oldalon huzalozott, fémezett furatú és többrétegű nyomtatott huzalozású
lemezek legelterjedtebben használt szigetelőanyaga.
Az említett hordozók mellett számos egyéb anyagot is használnak, melyek alkalmazását egy-egy
különleges tulajdonságuk teszi indokolttá. Ilyen lehet például a kis dielektromos állandó vagy
veszteségi tényező, a hőmérsékletállóság, hőtágulási és hővezetési tulajdonságok. Kiváló
dielektromos tulajdonságai miatt a mikrohullámú elektronikában gyakran alkalmazzák a
politetrafluoretilént (PTFE), közismert nevén a teflont. Alkalmazásának korlátja elsősorban az
igen magas ár. A poliimidet jó szigetelési tulajdonságai mellett elsősorban az epoxigyantához
képest magasabb hőállósága miatt célszerű esetenként használni.

6

I. Nyomtatott huzalozások technológiája

A mérés menete
1. CNC fúrás
A CNC fúráshoz köteget készítünk, azaz lemezollóval méretre vágjuk az FR4-es epoxi-üvegszövet
hordozót, valamint a kifutólemezeket, majd két helyen fúrás után 3 mm átmérőjű csappal
egymáshoz rögzítjük a lapokat. Fölső kifutólemezként 0,24 mm vastag kemény alumínium lemezt,
alsó kifutólemezként pedig 2,5 mm vastag döntően műgyantából és farostból álló lemezt
használunk. A termelékenység növelése érdekében rendszerint több hordozót fognak össze,
egyszerre végezve el azok fúrását (1. ábra). A kötegben egyszerre fúrható hordozók számát
(általában 2…4 db) a fúróprogramban előforduló legkisebb átmérőjű furatra számított furathosszfuratátmérő arány határozza meg, amelynek általában 7-nél nem szabad nagyobbnak lennie. A
kifutó lemezek alkalmazásának célja elsősorban a sorjaképződés megakadályozása. Az alsó
kifutólemez feladata egyben a munkaasztal védelme is. A kötegkészítést követő lépés a fúrás, ami
CNC géppel történik (2. ábra).
Hordozók

Felső kifutólemez

Elkészült furat

Alsó kifutólemez
1. ábra. Elkészült köteg (pakett)

2. ábra. CNC-fúrás

A köteget a két csap alul kilógó részét megfogó pneumatikus szerkezet segítségével lehet a
munkaasztalon rögzíteni. A fúróorsót ill. az asztalt nagy menetemelkedésű csavarorsók
közbeiktatásával szervomotorok mozgatják a három tengely irányában. A gép működése közben
keletkező fúrási törmeléket elszívó rendszer távolítja el.
A számítógépes tervezés (CAD) befejezésekor gyártófájlokat készítenek, ezek egyike a fúrógépet
vezérlő, rendszerint drl kiterjesztésű fájl, amelynek kiterjesztése a fúrás angol elnevezéséből (drill)
származik. A fúróprogram tartalmazza azt az információt, mely meghatározza furatok átmérőjét és
azok koordinátáit. A furatkoordináták átmérők szerint csoportosítva szerepelnek a fúróprogramban,
az átmérő általában 0,1…6,3 mm közé esik, ennél nagyobb furatokat kör kontúrmarásával lehet
kialakítani. 3 mm feletti átmérőjű furatoknál a légcsapágyazású orsók kímélése érdekében 1 mm
körüli átmérőjű szerszámmal előfúrást végeznek, ezek a furatok a program elején helyezkednek el.
A furatok elkészítésének sorrendje erőteljesen befolyásolja a termelékenységet, ezért a gyártás
előkészítésekor az orsó útvonalát optimalizáljuk. Fúrás közben a számítógép kijelzi a gép
működésének fő adatait: az éppen használt átmérőt, a fordulatszámot, az előtolási sebességet, az
összes furat számát, az éppen készülő furat sorszámát és a fúró pillanatnyi koordinátáit. Az
optimális technológiai paramétereket (fordulatszám, előtolási sebesség) az alábbi összefüggésekkel
határozhatjuk meg:

n

v
dS

(1)

ve

eu n

(2)

és
ahol:


n: fordulatszám (ford/min),
v: a fúró kerületi (“vágási”) sebessége | 100...150 m/min,
x d: a fúró átmérője | 0,1...6,3 mm,
ve: előtolási sebesség (m/min),
x e: előtolás | 0,05...0,15 mm/ford.
x



7

Elektronikai technológia és anyagismeret laboratórium

Fentiekből adódóan a fordulatszám általában 18…125 ezer ford/min, az előtolási sebesség
2…4 m/min. A fúrógép a szerszámot tárból emeli ki, és annak hosszát, átmérőjét, valamint a forgás
közben fellépő oldalirányú elmozdulását (excentricitását) lézeres berendezéssel méri. Amennyiben
a mért érték a megadott tűrésen kívül esik, hibaüzenettel visszateszi a szerszámot a tárba, s ha
esetleg van még ott ugyanolyan átmérőjű szerszám, akkor azt is megméri. A fúrást a köteg
szétbontása követi, melyet pneumatikus csapkinyomó segítségével végzünk el.
2. Nedves csiszolás
A kifúrt hordozók csiszolását 4 csiszoló hengerrel rendelkező berendezéssel végezzük, 2 henger
fölülről, 2 pedig alulról csiszolja meg a lemezeket, majd nagynyomású vizes öblítés és meleg
levegős szárítás következik. Csiszolás közben a szállítószalagon egyenletes sebességgel haladó
hordozót mindkét oldalról vízzel permetezzük, így megfelelő érdességű tiszta rézfelületet kapunk. A
csiszoló és támasztó hengerek helyzetét a hordozóvastagság függvényében kell beállítani. A
csiszolás eltávolítja a rézfelületen lévő szennyeződések nagy részét, az oxidot, megszünteti a
fúráskor keletkezett kismértékű sorját a furatok pereménél, és egyúttal biztosítja a kellő felületi
érdességet a további műveletekhez.
3. Furatfémezés
A csiszolást a furatfémezés követi. A galvanizálás során a redukció külső áramforrásból eredő
elektron(ok) felvétele révén megy végbe, azaz a munkadarab felületének vezetőnek
(ekvipotenciálisnak) kell lennie. Ezt áthidalhatjuk azzal, hogy a furat szigetelő falának szigetelési
ellenállását palládium szulfidos bevonattal lecsökkentjük (direkt galvanizálás). Bár a hordozó
felszíne a furatok falán nem tekinthető klasszikus értelemben vezetőnek (egy-egy furat ellenállása
nx10 k:), viszont a kialakított vegyület bevonat lehetővé teszi a galvanizálást. Így a furatok falára
kb. 5 μm vastag rézbevonat kerül (3. ábra).
Furatfémezés

3. ábra. Hordozó a furatfémezés után

4. Fotoreziszt maszk készítés
A fotoreziszt számos fontos fizikai-kémiai tulajdonsága UV fény hatására megváltozik. Ilyen
számunkra fontos tulajdonság az oldhatóság. A gyakorlat során szilárd fotoreziszt felhasználásával
készítünk negatív maszkot. A szilárd fotoreziszt tekercsben kapható, a fényérzékeny anyag 2
védőfólia között helyezkedik el. Főként környezetvédelmi okok miatt lúgos vizes oldatban
előhívható fotorezisztet használunk. A megfelelően megcsiszolt, légkeveréses kemencében
előmelegített lemezekre kb. 130 °C-on, 0,7 m/perc sebességgel felhengereljük a fotoreziszt fóliát,
így a hordozóhoz megfelelő tapadást érhetünk el. A fotoreziszt laminálásakor a hordozó felőli
oldalról a védőfóliát lefejtjük. Az alkalmazott fotoreziszt vastagsága 38 μm. A gyakorlaton negatív
működésű fotorezisztet alkalmazunk, tehát negatív maszk készítéséhez pozitív gyártófilmre van
szükségünk. A gyártófilmet a fotoreziszttel bevont hordozón pozícionálni kell, a pontos illesztést
három, erre a célra készített furat és a gyártófilmen lévő ugyancsak három, megfelelően elhelyezett
helyező ábra teszi lehetővé. A megvilágítás előtt a hordozót a hozzá rögzített filmmel együtt
vákuum keretbe helyezzük, ahol a külső levegő nyomása a filmet a fotoreziszttel bevont hordozóra
szorítja, ezáltal az alávilágítás elkerülhető. Az UV fénnyel történő megvilágításkor a fotoreziszt
egységnyi felületére típusától függő fényenergia mennyiségnek kell jutnia (20…100 mJ/cm2). A
megvilágításhoz használt fémhalogén lámpa 5 kW teljesítményű, a megvilágítás ideje néhány
másodperc. A berendezés belsejében fényintenzitás mérő található, mely folyamatosan méri a
megvilágító keretre jutó UV fény intenzitását, s ennek függvényében határozza meg a vezérlő
egység a fényzár nyitva tartásának idejét, annak érdekében, hogy a fotoreziszt megvilágítása
optimális energiával történjék. A megvilágítás után eltávolítjuk a gyártófilmet és előhívjuk a lemezt
(4. ábra). Az előhívás előtt a fotorezisztről eltávolítjuk a védőfóliát és az előhívó gép
szállítószalagjára helyezzük a lemezt. Az előhívó zónában az oldatot szivattyú permetezi

8

I. Nyomtatott huzalozások technológiája

szórófejeken keresztül mindkét oldalról a szállítószalagon haladó hordozóra, majd a lemez kaszkád
öblítőkön halad át, ahol a kihordott előhívó oldatot eltávolítjuk.
Az elkészült fotoreziszt maszk

4. ábra. Hordozó az előhívás után (negatív maszk)

Ahol a gyártófilm fedett volt, a fotorezisztet nem érte UV fény, ezért ezek a részek az előhívóban
oldhatóak maradtak, míg a megvilágított részeken az UV fény kémiai kötések létrejöttét
eredményezte, s ez a fotorezisztet oldhatatlanná tette az előhívóban. Az egész technológiai
folyamatot sárga fényű, UV szűrő fóliával ellátott ablakokkal rendelkező helyiségben végezzük,
hogy a fotorezisztet csak a megvilágításkor érje UV fény.
5. Rajzolatgalvanizálás
A maszkkészítést követő rajzolatgalvanizáláskor a maszk által nem fedett rézfelületre kb. 25 μm
vastag rézbevonatot, majd kb. 12 μm vastag ónbevonatot galvanizálunk (5. ábra). A galvanizáláskor
a katódnak kapcsolt hordozóra akkora egyenáramot adunk, hogy a galvanizált felületen átlagosan
2…3 A/dm2 áramsűrűség alakuljon ki. A réz galvanizálás célja, hogy a furatfémezés vastagságát
legalább 25 μm-re növeljük, a galván ónbevonat pedig a maszk szerepét tölti be a szelektív maratás
során. Az egyes lépések között ún. kaszkádöblítést alkalmazunk. A kaszkádöblítő egység két
részből áll, ahol a hordozó haladási iránya a galvánsoron ellentétes az öblítővíz áramlásának
irányával. Ennél az öblítési technológiánál hely- és víztakarékosabb a szórófejes öblítés, ahol a
vízsugár mechanikai hatása fokozza a hatékonyságot. A szennyezett vizet szennyvíztisztító
berendezésbe vezetjük, ahonnan a megtisztított víz a kommunális szennyvízcsatornába jut. A
kellőképpen megtisztított, szűrt víz bizonyos technológiai célokra ismét felhasználható, így
csökkentve a környezeti terhelést és a vízfelhasználást.
25 μm rézbevonat
é

12 μm ónbevonat
é

5. ábra. Hordozó a rajzolatgalvanizálás után

6. Maszkeltávolítás és maratás
A rajzolatgalvanizálás után lúgos oldatban eltávolítjuk a feleslegessé vált fotorezisztet (6. ábra). A
fotoreziszt az eltávolításkor nem oldódik be a lemosó oldatba, a fotoreziszt szilárd, lemosó oldatban
lebegő részei mechanikai szűréssel egyszerűen eltávolíthatók, a leszűrt lemosó oldat ezután a
szennyvíztisztítóba vezethető.
A maratáskor az alaplemezen eredetileg meglévő, rendszerint 18 vagy 35 μm vastag rézfóliát és a
furatfémezés során felvitt kb. 5 μm vastag galván réz bevonatot kell eltávolítani azokról a helyekről,
ahol a galvanizált ón réteg nem védi az alatta lévő rezet a maratástól. Ekkor főképp olyan réteget
távolítunk el, ami az első technológiai lépés előtt is a hordozón van, ezért az egész eljárást a kivonás
szóból származó szubtraktív technológiának nevezik (7. ábra).

6. ábra. A feleslegessé vált fotoreziszt leoldása

7. ábra. Szelektív maratás

9

Elektronikai technológia és anyagismeret laboratórium

7. Forrasztásgátló maszk és szelektív forrasztható bevonat felvitele
Az alkatrészek forrasztása során előfordul, hogy a huzalozási pályákról el nem távolított ón hő
hatására megolvad, és deformálódik a forrasztásgátló maszk. Ezt a jelenséget narancsosodásnak
nevezik. Megelőzése érdekében a forrasztásgátló maszk felvitele előtt leoldják a huzalozási
pályákon lévő ónbevonatot, így a forrasztásgátló maszk közvetlenül a rézfelületre kerül (8. ábra).
A forrasztásgátló maszk rendszerint fotoszenzitív lakk felhasználásával készül. Kétkomponensű,
epoxigyanta alapú lakkot használunk, amely a fotoreziszt technológiához hasonlóan munkálható
meg. A lakkot szitanyomtatással visszük fel a hordozó teljes felületére, azaz a szitanyomtatás ebben
az esetben a mintázatot nem, csak a rétegvastagságot határozza meg. Ezután légkeveréses
kemencében megszárítjuk. Megvilágítás, majd előhívás után beégetjük. A forrasztási felületeket
igény szerint szelektív bevonatokkal láthatjuk el: tűzi ón (HASL), immerziós ezüst, immerziós ón,
nikkel-arany bevonat (ENIG), szerves-bevonatok (OSP) (9. ábra).

8. ábra. Az ónbevonat leoldása

9. ábra. Forrasztásgátló maszk és forrasztható
szelektív bevonat felvitele

8. Kontúrmarás
A forrasztásgátló maszkkal ellátott nyomtatott huzalozású lemezt CNC géppel kontúrmarjuk. Ekkor
kivágjuk a technológiai méretű lapon megvalósított áramköröket úgy, hogy a művelet után még
kitörő fülek tartják egyben a lapot. Így a gépi alkatrész beültetés és forrasztás gazdaságosabb és
egyszerűbb, mintha az áramköröket külön-külön kellene kezelni a későbbi technológiai műveletek
során.
A kontúrmaráshoz használt programot CAM rendszerrel készítjük el, a program a maró útvonalat
definiáló koordinátákon kívül fúróorsó felemelő ill. letevő, valamint forgácselszívó nyitó, záró
parancsokat is tartalmaz. A munkaasztalon a lemezt azoknak a bázisfuratoknak a felhasználásával
rögzítjük, amelyeket a CNC fúráskor készítettünk.
Ellenőrző kérdések
1. Mi a nyomtatott huzalozású lemezek funkciója?
2. Ismertesse a leggyakrabban alkalmazott hordozók felépítését és fontosabb tulajdonságaikat!
3. Adja meg az alábbi fogalmak definícióját:
- pozitív működésű fotoreziszt,
- negatív működésű fotoreziszt,
- pozitív maszk,
- negatív maszk.
4. Ismertesse a különböző nedveskémiai rétegfelviteli technológiákat!
5. Sorolja fel a kétoldalas furatfémezett nyomtatott huzalozású lemezek készítése során
alkalmazott technológiai lépéseket!
6. Ismertesse a CNC fúrás jellemző technológiai paramétereit!
7. Ismertesse a maszkkészítés fontosabb lépéseit!

10

